<html>
<meta http-equiv="Content-Type" content="text/html; charset=UTF-8">
<link rel="stylesheet" href="style.css">
<meta charset="utf-8">

<body>
    <div id="#container">
        <nav><a href="./"><em>The Gallovidian</em></a>, Autumn 1903, No. 19, Volume V, p. 135.</nav>
        <main>
            <h1>My Mither an' Me.</h1>
            <h2 class="subtitle">(Bob the Ploughman's Reverie).</h2>
            <h2 class="byline">By M. M’L H.</h2>
            <div class="wrap">
                <div class="poem">
                    <div class="stanza">
                        <div class="verse">In a bonnie wee cot wi’ a But an’ a Ben,</div>
                        <div class="verse">On the briest o’ a brae at the heid o’ Screel Glen,</div>
                        <div class="verse">Where the grey heather linties sit liltin’ their sang</div>
                        <div class="verse">To the bricht, tinklin’ burn as it wimples alang,</div>
                        <div class="verse">Wi’ monie a jouk an’ a turn to the sea,</div>
                        <div class="verse">For lang hae we lieved, my auld mither an’ me.</div>
                    </div>

                    <div class="stanza">
                        <div class="verse">Tho’ a wee feckless callant, I min’ the day weel</div>
                        <div class="verse">That my faither was ta’en to the “Lan’ o’ the Leal:”</div>
                        <div class="verse">Sair, sair I was sabbin’, an’ my heart it was fu’</div>
                        <div class="verse">As, pattin’ my heid, he telt me aye to be true</div>
                        <div class="verse">To mysel’, an’ my Maker, an’, wi’s blessin’, did pray</div>
                        <div class="verse">Me to look to my mither when he was away.</div>
                    </div>

                    <div class="stanza">
                        <div class="verse">Dule an’ sorrow, my mither, for lang I saw dree,</div>
                        <div class="verse">As the tear o’ remembrance wud start to her e’e,</div>
                        <div class="verse">For as aften she looked on the auld empty chair,</div>
                        <div class="verse">Her thochts turned to him she wud see there nae mair;</div>
                        <div class="verse">But seein’ me rompin’, aye as brisk as a bee,</div>
                        <div class="verse">She forgot a’ her sorrows in tendin’ o’ me.</div>
                    </div>

                    <div class="stanza">
                        <div class="verse">I was sent to the schule the Carritch to learn,</div>
                        <div class="verse">And my mither wrocht hard for her faitherless bairn,</div>
                        <div class="verse">Wi’ her auld speckled crummie, an’ patch o’ a fiel’,</div>
                        <div class="verse">An’ eidently plyin’ her big spinnin’ wheel;</div>
                        <div class="verse">An’ my sma’ herdin’ fees laid intil the store,</div>
                        <div class="verse">She managed to keep Daddie Care frae the door.</div>
                    </div>
                </div>
            </div>
            </footer>
    </div>
    </div>
</body>
</main>

</html>